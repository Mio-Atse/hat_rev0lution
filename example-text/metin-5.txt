Toplumlar felsefe, bilim ve sanat yaratarak kalıcı olabilirler. Bu, insanlık laboratuvarımızda birçok defâ gözlemlediğimiz bir gerçektir.
Birkaç senede birkaç milyon kilometrekarelik arâzi fetheden göçebelerin, yine birkaç senede yok olup târihin tozlu sayfalarına karıştığına çokça kez şâhit olunmuştur.
Peki; bilim, sanat ve felsefenin kökeni nedir? Bunları yapabilen milletlerin farkı ne idi? Neleri vardı, ne ile yaptılar?
Köken;
Maddiyat mıdır? 
Aristokrat sınıfı mıdır?
Yüksek kültür müdür?
Hepsinin göbekten bağlı olduğu bir ana damar vardır.
O da özel mülkiyettir.
Yunan Karanlık Çağı'ndan(aşağı yukarı MÖ 1100) Roma işgâline değin yaklaşık 1250 sene içerisinde Yunan topraklarında özel mülkiyet, artış ve azalış göstererek devamlı olarak varlığını korumuştur.
Bu süreç içerisinde, neredeyse (4-)5 farklı rejim doğmuş ve ölmüştür. 
Buna dikkat edin, bu toplumsal devinimdir. 
Toplumsal devinimi sağlayan en önemli unsur, özel mülkiyettir. Özel mülkiyet, sâhibin kendi malı üzerinde irâde gösterme hakkını gözetmesi bir tarafa bırakılacak olursa şahsî ve toplumsal bir yaratıcılığı besler. Bu da yeni toplumsal sorunları, yeni toplumsal etikleri, yeni maddî arayışları berâberinde getirir. Buna paralel olarak; sanat da, hukuk da, siyâset de gelişim gösterir.
Ancak suyun bu tarafında baktığımızda 5000 yıl boyunca sâbit kalan bir mülkiyet kavramı görürüz. 
"Yâ mâlike'l Mülk"
Bu da, 5000 sene boyunca değişiklik gösteren kalıplarla devamlı olarak yaşamını sürdürmüş bir başka bakış açısıdır. Sâhip yoktur, sâhip tanrıdır. Vekil vardır, o da toplum yöneticisidir. Vekil de bir tekel oluşturur. 
Böyle bir ortamda insanların mülkleri olmaz. Mülkleri üzerinde tasarruf imkânı olmayan insan, birey olamaz. Birey olmayan insan yaratamaz. 
İnsan canının ve doğasının en temel motivasyonu, sürü psikolojisine binâen oluşmuş hayatta kalma refleksinden ötürü bir şeylere sâhip olmaktır. Demokrasiyi de, hukûku da, felsefeyi de, sanatı da, bilimi de besleyen yegâne damar budur.

Bu argümanlar, temel olarak felsefe için kurumuş argümanlardır. Sanat, kültür ve bilim de buna girift olduğundan ekledim. Meselâ çağın modasını felsefe üretmeyen bir ülke yaratamaz. Çünkü paradigma üretemez.