Hâlâ seçim kazanılsa dahi Erdoğan'ın koltuğunu bırakmayacağını ısrarla söyleyen arkadaşlar görüyorum.
Öncelikle hayat, bir bilgisayar oyunu değildir. Hayatta bilgisayar oyunlarına benzer ideal bir stabilite yoktur. İktidar sâhipleri, iktidarda oldukları için mutlakâ her dâim aynı kuvvette olmazlar. İktidar sürelerince kuvvet kazanıp kaybedebilirler. Sermâye ve bundan hareketle bürokrasi, bir iktidâra yüz çevirmeye başlamışsa o iktidar artık pek de kuvvetli değildir.
Bâzı arkadaşlar sanıyorlar ki; AK Parti seçim akşamı kaybettiğini idrâk ettiği an, askeri devreye sokup iktidarda kalabilir. Böyle bir şey mümkün değildir.
Bu, cumhûriyet târihi boyunca Türkiye'de çok konuşulmuş ve tartışılmış bir korkudur. Hiçbir zaman da seçim akabinde böyle bir şey yaşanmamıştır. Çünkü askerinden bürokratına tüm Türkiye'nin demokratik paradigmaları, fikrî kabulleri seçim meşrûiyetine dayanır.
Hele ki bu kadar güç kaybetmiş bir iktidârın gidişine, buna çoğu güç odağı sevinecektir bile. Mevcut durumu bilmiyorsanız, durum tüm bürokrasinin istop etmiş olmasından ibârettir. Türkiye'nin bütün kurumları seçimin netîcesini beklemektedir. Bu, çok açık bir gösterge olduğu gibi Süleyman Demirel'in sözünü de akıllara getirir.
"İktidârın değişeceğini anladığı gün, trafik polisinin bile tutumu değişir."
Korku ve endişe rejimlerinde hiç kimse rahat konuşamaz, fikrini ifâde edemez ve iktidârın değişeceği gün hakkında endişelidir.
Ancak, sessiz çoğunluk öylesine fazladır ki, bu kitle için en ufak bir meşrûiyet kaynağı açığa çıkarsa -ki demokratik seçimler buna bir örnektir- bu sessiz çoğunluk bu kaynağa sıkı sıkıya sarılır ve gitmekte olan iktidar sâhipleri için yapacak hiçbir şey kalmaz, bir direniş de yaşanmaz. 
Size ısrarla bunun aksinin yaşanacağını söyleyen kişiler; ya bu durumu temennî ediyorlardır, ya da gerçekten akıllı değillerdir.
Türkiye'de seçimi kaybeden gider. Bunlara aldanmayın.