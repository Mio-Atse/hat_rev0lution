İnsanımız uçlarda yaşamayı seviyor. Deniz Gezmiş karakterinin siyâsî eksende yerleştirildiği konumlar da buna bir delildir.
Genellikle süreci yaşamış ve/veyâ sol romantizmin doruklarında olan kimseler, aleyhinde gelişen olaylar silsilesiyle 68'in bu devrimci kişiliğini, aslında olmadığı bir "yüz senede bir kez gelecek adam" mertebesine yükseltmiş iken; süreci yaşayan sağ kökenli tâifenin küçük bir kısmı aleyhte görüş bildirir ve geri kalanı susup göğe bakabilir. Misâlen Baki Tuğ, aleyhteki sağcılara cuk oturur.
Tabii bir de bu konu özelinde, son yıllarda sosyal medya etkisiyle oluşmuş bir meşrep daha var. Neredeyse bu îdamla dalga geçer seviyeye varan, belki de militarist bir bakış açısıyla "ee hak etmişti, anarşizme geçit yok" gibi bir söyleme sarılan bir meşrep.
Bir cezâyı, hükmü; bugünden yargılamak anakronik olsa dahi; Deniz Gezmiş ve iki arkadaşı, o günün hukûkuna binâen dahi adâletsizce yargılanmışlardır. En fazla 20 sene yatacak üç genç, maalesef, artan tansiyonun ve birtakım yanlış karatların kurbânı olmuşlardır. 
Bunu, "edgy" ve çocuksu bir bakış açısından ele almak komiktir.
Türkiye târihinin ziyân olmuş çocukları çoktur. Berkin Elvan'ın da dâhil olduğu bu gruba tansiyonları düşürüp, insânî bir açıdan bakmak gerekir.