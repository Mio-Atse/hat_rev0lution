Türkiye'de ve dünyânın geri kalanında alt-right bir tâife ile özdeşleşmiş olan "vatanperverlik" çığırtkanlığı, anlamsız bir "gate-keeper" tavrından başka bir şey değildir.
Bu tâifeyi dinleyen sanır ki; bir bunlar vatanını sever, bir bunlar şehitlere üzülür, bir bunlar vatanı için canını verir. Her zaman vatan için en iyisini bir bunlar düşünür. Geriye kalan herkes, kendi çıkarını düşünen ve dış güçlerle pazarlık yapan bir vatan hâini sürüsünden başka bir şey değildir.
Tabii ki bu hezeyanların kaynağı hissî birtakım öncüllerdir. Dünyâda çoğu zaman "sosyal eksende" sağ politikaların tutmama ve başarısız olma sebebi de hissî alınmış ve düşünsel objektiviteden uzak kararların çuvallamak husûsundaki alışkanlığıdır.
Bu arkadaşları çok incitmek de istemiyorum ancak maalesef rüyânızdan uyanmanız gerekiyor. Çok küçük bir azınlık dışında herkes ülkesini seviyor. Herkes t*röre karşı. T*rörün nasıl bitirileceği, sosyal istikrârın nasıl sağlanacağı, birçok kesimden insanın daha müreffeh bir Türkiye'yi nasıl yaratacağı husûsundaki fikir ayrılıklarını, vatana hıyânet olarak gösterip oy devşirmeye çalışmak, tam anlamıyla utanmazlığın dik âlâsıdır. 
Ulan ben de vergi veriyorum, ben de burada büyümüşüm, ben de aynı suyu içmişim. Neden senin ve kendi ülkemin kötülüğünü isteyeyim? En basit muhâkemeden dahi yoksun musunuz? Tabii bunun sebepleri sırf aptallığa değil, siyâsî karar vericilerin art niyetli toplumu değiştirme süreçlerine dayanıyor. 
Dînî ve milliyetçi fanatik-hamâsî söylemlerin manipülatif yanını kırmak, atomu parçalamaktan daha zordur.